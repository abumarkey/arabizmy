---
layout: post
title: COP27 w Egipcie pogrążony w kontrowersji
---

Do 27. konferencji ds. zmian klimatu ONZ [pozostały](https://news.yahoo.com/cop27-why-does-matter-141003649.html) jeszcze dwa tygodnie, ale już teraz pojawiają się pytania czy organizacja wydarzenia w autorytarnym Egipcie to odpowiednia decyzja. 

Coroczna Konferencja COP27 odbędzie się w dniach 6-18 listopada 2022 w Szarm el-Szejk. Zrzesza ona 197 sygnatariuszy [UNFCCC](https://unfccc.int/): Ramowej konwencji ONZ w sprawie zmian klimatu. Konwencji przyświecają szlachetne cele - walka z efektami kryzysu klimatycznego poprzez współpracę naukową i polityczną. 

Stałym elementem COP [jest udział aktywistów](https://www.nytimes.com/2021/11/06/world/europe/cop-climate-protests.html) i NGO-sów. Staje się to problemem gdy gospodarzem zostaje autorytarne państwo, takie jak Egipt. Od dekad prawa człowieka w tym kraju są regularnie łamane. Szybko stłamszoną iskierką nadziei była Arabska Wiosna, w ramach której pozbawiono władzy dyktatora Husniego Mubaraka. Wojsko obaliło bowiem demokratycznie wybrany rząd w rok po pierwszych wyborach, dokonując przy tym [masakry](https://www.middleeasteye.net/news/rabaa-massacre-ended-arab-spring) na cywilnej ludności. Od tamtego czasu aresztowani są dziennikarze (również zagraniczni) oraz aktywiści, a organizacje pozarządowe (NGO) są zamykane lub tłamszone kruczkami prawnymi, np. ograniczającymi zbieranie funduszy z zagranicy lub dostęp do informacji.

Kontynuacji tej polityki obawiają się międzynarodowe oraz lokalne organizacje i aktywiści, na głos zastanawiając się czy będą mogli wziąć udział w dyskusjach na COP27; nie wspominając już o próbach wywarcia jakiegoś wpływu na politykach biorących udział w wydarzeniu. Szef MSZ Egiptu Sameh Szukry [zapewnił](https://apnews.com/article/climate-politics-africa-sameh-shoukry-ef68f280f3fadcbb337f673ee55a2762) w maju, że przy centrum konferencyjnym wyznaczona zostanie specjalna strefa dla aktywistów. Dzięki temu aktywiści mają móc w pełni uczestniczyć w wydarzeniu i organizować demonstracje. Szukry uspokajał, że otrzymają dostęp do spotkań negocjacyjnych - taki sam jak na poprzednich edycjach. 

Wielu jednak uważa, że takie zapewnienia nie wystarczą. Jak [podaje](https://www.ft.com/content/78c54f80-9c39-4c93-bb05-6571b597d534) Financial Times, organizacje mimo polubownych wypowiedzi polityków obawiają się organizowania demonstracji, które rząd w poczuciu typowej dla autokratów paranoi może uznać za zagrożenie. Gdyby tak się stało, rzeszy aktywistów z Globalnego Południa grozi konflikt z prawem, a przecież to gestem wobec tej części świata miała być decyzja o organizacji COP27 w Egipcie. Niektórzy wprost określają konferencję jako "afrykańskie COP".

Represji obawiają się również lokalni działacze ekologiczni. W [wypowiedzi](https://www.hrw.org/news/2022/09/12/egypt-government-undermining-environmental-groups) dla Human Rights Watch, jeden z nich odparł, że po zakończeniu COP27 rząd Egiptu zacznie najpewniej przyglądać się "kto co robił", skupiając się w szczególności na środowisku obrońców środowiska. Państwo egipskie ma zwyczaj prześladowania aktywistów, przybierającego różne formy - od gróźb przez telefon, przez zatrzymania na lotnisku, do wezwań na policję. Niektórzy Egipcjanie byli zastraszani potencjalnymi oskarżeniami o terroryzm po tym, jak kontaktowali się  z aktywistami na rzecz klimatu. 

Omar Elmawi, członek grupy [Koalicja COP27](https://www.cop27coalition.org/about-1), dodał, że "być może ograniczą się do działań na terenie centrum konferencyjnego", gdyż nie mają gwarancji bezpieczeństwa na ulicach Egiptu. Kraj ten [gwarantuje sobie](https://uk.news.yahoo.com/egypt-promises-push-countries-climate-113320586.html) prawo do anulowania każdego protestu i ma w zwyczaju brutalnego rozprawiania się z demonstracjami bez odpowiednich zezwoleń. 

Egipt faktycznie już zaczął utrudniać działania aktywistów wokół wydarzenia. Pięcioro ekspertów ONZ zwraca uwagę na brak przejrzystości zasad na podstawie których otrzymuje się akredytację. Do konferencji [nie została](https://www.theguardian.com/environment/2022/aug/24/egyptian-ngos-complain-of-being-shut-out-of-cop27-climate-summit) dopuszczona m. in. Egipska komisja na rzecz praw i wolności (ECRF). FT podaje, że rząd wprost "trenuje" powiązane z państwem NGO-sy nt. dozwolonych podczas konferencji tematów. Ma to zapewnić pozory żywego życia politycznego. 

Problematyczny staje się sam przyjazd do Egiptu na czas COP27. Hotele w Szarm el-Szejk [wywindowały](https://www.worldpoliticsreview.com/cop27-egypt-human-rights-climate-change/) ceny dziesięciokrotnie. Koszty wzięcia udziału w konferencji stały się porównywalnie wysokie do tych poprzednich edycji, które miały miejsce na Globalnej Północy. Sprawia to, że aktywiści z Afryki mają ograniczony dostęp do czołowej konferencji nt. zmian klimatu, czyli tego kryzysu, który najbardziej [dotyka](https://www.theguardian.com/environment/2022/oct/06/cop27-african-activists-climate-crisis) *ich* kontynent. 

Nie jest oczywiste nawet otrzymanie wizy. Egipski system wizowy wymaga od obywateli wielu państw Azji i Afryki, by aplikowali o *wstępne* zatwierdzenie. Cały proces legalizacji wjazdu trwa tygodnie a związana z nią biurokracja jest skomplikowana.

Długiej listy państw nie będzie miał kto reprezentować - mimo rozmów z setkami organizacji non-profit, młodzi aktywiści m. in. z Mali, Tanzanii, RPA, Czadu, Beninu, DR Kongo i Maroka nie otrzymali w ogóle akredytacji. Ci, którzy ją otrzymali rewidują swoje plany, zastanawiając się czy w ogóle ich stać. Zostaje sobie zadać jedno pytanie - czy tegoroczna konferencja na temat zmian klimatu faktycznie będzie bardziej reprezentatywna od innych takich wydarzeń? 
