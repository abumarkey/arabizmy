---
layout: post
title: Arab, który mnie kochał. Izrael a Mundial 2022
---

W Katarze wybuchł skandal po tym jak lokalny kierowca rajdowy [udzielił](https://english.alaraby.co.uk/news/former-qatari-rally-driver-apologises-israel-interview) wywiadu Izraelskiej stacji telewizyjnej. W wypowiedzi dla stacji *Kan 11* Hamad al-Suwaidi odparł, że należy zachować realizm i skończyć z negowaniem istnienia państwa Izrael. Dodał też, że Katar to również ich - Izraelczyków - kraj, a oba narody łączy więź wręcz braterska. Zachęcił ich przy tym do obecności na Mundialu, którego tegoroczna edycja odbędzie się w Katarze. Za swój wybryk musiał w końcu przeprosić, a link do wywiadu usunąć. 

Rajdowca spotkał się z krytyką grupy Młodzież Katarska Przeciw Normalizacji ([QAYON](https://qayon.org/)). Jest to organizacja młodzieżowa zajmująca się monitorowaniem pojednawczej polityki wśród państw arabskich. Celem QAYON jest polityka [BDS](https://www.bdsmovement.net/) - bojkotu, dywestycji i sankcji wobec Izraela. 

W [oświadczeniu](https://qayon.org/2022/10/13/%D8%A8%D9%8A%D8%A7%D9%86-%D8%AD%D9%88%D9%84-%D8%B8%D9%87%D9%88%D8%B1-%D8%A7%D9%84%D9%82%D8%B7%D8%B1%D9%8A-%D8%AD%D9%85%D8%AF-%D8%A7%D9%84%D8%B3%D9%88%D9%8A%D8%AF%D9%8A-%D9%81%D9%8A-%D9%82%D9%86%D8%A7/) QAYON określa wybryk sportowca jako "godny potępienia akt normalizacji" wpisujący się w narrację syjonistyczną. Przedłużanie się okupacji Palestyny zaś "nie jest powodem, by akceptować sytuację jako *fait accompli*". Od słów Al-Suwaidiego [zdystansowali się](https://twitter.com/ebnqataralmulla/status/1580570050159075328) również członkowie jego rodziny.

Katar pozostaje oficjalnie przeciwny normalizacji stosunków z Izraelem. Szef MSZ Kataru Mohammed Abdulrahman as-Sani [podkreślił](https://english.alaraby.co.uk/news/qatar-fm-says-israel-normalisation-does-not-fit-doha-policy) w 2021, że normalne stosunki z tym państwem nie są możliwe dopóki trwa okupacja ziem palestyńskich. Wprost odparł, że Porozumienia Abrahamowe - umowy między Izraelem i Bahrajnem oraz ZEA - są niezgodne z katarską polityką zagraniczną. Pod względem retoryki nie wyłamuje się więc z regionalnego konsensusu jak te monarchie arabskie, które otwarcie dążą do normalizacji. Musimy przy tym pamiętać, że niekóre państwa Bliskiego Wschodu optują za [dyskretną](https://www.cnbc.com/2017/12/08/expansion-of-covert-contacts-saudi-arabia-israel-highly-likely-expert.html) współpracują na zasadzie *ad hoc*. 

Pozostaje rzecz jasna problem udziału Izraelczyków w Mundialu. FIFA zobowiązuje państwa organizujące imprezę do równego traktowania kibiców i sportowców. Izraelscy kibice rzeczywiście [będą mogli](https://www.reuters.com/world/middle-east/israelis-be-allowed-into-qatar-world-cup-officials-say-2022-06-09/) przyjechać na Mundial, ale podjęcie tej decyzji było poprzedzone kilkoma miesiącami trójstronnych rozmów. Szacuje się, że bilety kupiło już od 10 do 15 tysięcy Izraelczyków. Izrael łaskawie [pozwolił](https://dohanews.co/qatar-pushes-israel-to-allow-palestinians-to-attend-world-cup-2022-report/) na to również mieszkańcom okupowanej Palestyny. Nie ma informacji o tym ile mieszkańców Terenów Okupowanych faktycznie pojedzie zobaczyć mecze na żywo. W rzeczywistości praktycznie niemożliwe jest to dla mieszkańców Strefy Gazy, którzy [żyją](https://www.hrw.org/news/2022/06/14/gaza-israels-open-air-prison-15) w warunkach "otwartego więzienia". 

Izrael obawia się potencjalnych ataków na swoich obywateli. Próby ustanowienia tymczasowego biura dyplomatycznego na czas imprezy [spełzły](https://ine.org.pl/katar-geopolityka-i-mistrzostwa-swiata-raport) na niczym. Na inicjatywę tą nie zgodził się na Katar, a z racji braku regularnych stosunków dyplomatycznych, Izrael nie ma sposobu na zapewnienie swoim obywatelom ochrony. W przypadku problemów, od zgubienia paszportu do konfliktu z prawem, obywatele tego kraju pozostają bez opieki dyplomatycznej. 

Rozmowę na ten temat między Jairem Lapidem (premier i szef MSW Izraela) a wspomnianym już Mohammadem bin Abdulrahmanem As-Sani [planowano](https://www.i24news.tv/en/news/israel/sport/1661941110-exclusive-qatar-israel-talks-fail-over-israeli-demand-to-go-public) na wrzesień. Miał to być wstęp do negocjacji z emirem Kataru, Szejkiem Tamimem bin Hamadem As-Sani. Izrael zakładał, że tymczasowy konsulat mógłby po Mundialu służyć jako stała reprezentacja w Dosze. Według lokalnych mediów, problemem okazały się nalegania Jaira Lapida, by informację o rozmowach przekazać do opinii publicznej. Strona katarska miała zaś naciskać na zachowanie poufności. W wyniku przecieku MSZ Izraela stanowczo zaprzeczyło istnieniu takich planów.

Mimo systemu apartheidowego narzuconego Palestyńczykom przez Izrael, oba kraje utrzymywały przez krótki okres stosunki handlowe. Izrael otworzył swoje biuro handlowe w ad-Dausze w 1996 roku. Katar [zamknął je](https://www.axios.com/2022/02/02/qatar-rules-normalization-with-israel-syria) w 2008 roku w wyniku operacji [Cast Lead](https://imeu.org/article/operation-cast-lead), trwającej 22 dni agresji Izraela na Strefę Gazy. Około 1400 Palestyńczyków, w większości cywili, zginęło w rezultacie agresji izraelskiej. Do pewnego otwarcia doszło jednak w 2021 roku, gdy oba państwa [podpisały](https://www.al-monitor.com/originals/2021/12/qatar-israel-reach-agreement-diamond-trade) porozumienie dotyczące handlu diamentami. Katar otrzymuje zielone światło na dostęp do rynku diamentów (nowych członków musi zaakceptować każdy [kraj członkowski](https://www.kimberleyprocess.com/en/participants) Komitetu Kimberley Process). Ze swojej strony, Katar zobowiązał się na udostepnienie własnego rynku diamentów izraelskim kupcom. 

Pojawia się pytanie czy to pierwszy krok w procesie faktycznej normalizacji. Jedna, jakby nie patrzeć, niszowa jaskółka wiosny rzecz jasna nie czyni - choć i nie takie wolty polityk arabski uczynił. Nie bez znaczenia jest to, że poparcie dla sprawy palestyńskiej pozostaje jednym z najpopularniejszych postulatów wśród społeczeństw arabskich, gdyż Katar wspiera ugrupowania palestyńskie. Tworząc wokół siebie mit mediatora między Iranem a Zachodem, Katar utrzymuje bliższe niż inni sojusznicy relacje z Iranem. Iran jest zaś czołowym wrogiem zarówno Izraela, jak i tych monarchii, z którymi kraj ten podpisał Porozumienia Abrahamowe. Nie znajduje tu zatem pokrycia powiedzenia, że wróg, mojego wroga jest moim przyjacielem. 
