---
layout: post
title: Izrael atakuje obszar cywilny w Katarze
---

We wtorek 9. września Izrael dokonał nalotu na osiedle w stolicy Kataru, w którym mieszkali członkowie Hamasu odpowiedzialni za negocjacje ds. wojny w Gazie. Atak spotkał się ze sprzeciwem królestw Zatoki Perskiej jako atak na suwerenne państwo, w dodatku na cywilny teren zabudowany - w pobliżu działa kilka szkół i ambasad. Zaistniała sytuacja bez precedensu: czołowy sojusznik USA na Bliskim Wschodzie zaatakował innego istotnego sojusznika USA w regionie. Co więcej, Izrael nie poczuwa się do skruchy, grożąc kolejnymi atakami. 

Po atakach z wtorku rząd Izraela zapowiedział, że jeśli Katarczycy nie rozprawią się z Hamasem na swoim terytorium, Izrael zrobi to za nich. W efekcie nalotu zginęło pięć osób, w tym syn głównego negocjatora Khalila al-Hayyi oraz katarski członek służb mundurowych. Najprawdopodobniej przeżyli jednak wszyscy ważni Hamasowcy, w tym al-Hayya. 

Jednoznaczne efekty długoterminowe trudno ustalić. Trudno jednak mówić o pozytywnych wpływach ataku Izraela na stabilność regionu. Katar stanowi kluczowe ogniwo w negocjacjach między Izraelem a Hamasem, którego politbiuro mieści się w mieście ad-Dauha na prośbę USA by podtrzymać nić kontaktu między wrogami. Ale o jakich negocjacjach może być teraz mowa? 

Katar latami [pracował](https://abumarkey.github.io/arabizmy/katar-polska/) na markę państwa, które umożliwia rozmowy między zwaśnionymi stronami. Na początku dekady odbywały się tu rozmowy między Talibami a Amerykanami. Emirat wynegocjował uwolnienie ukraińskich dzieci z rosyjskiej niewoli oraz gościł przedstawicieli USA i Iranu w trakcie rozmów dotyczących irańskiego programu nuklearnego. Celem tych oraz innych działań, takich jak [Mundial 2022](https://www.radiowroclaw.pl/articles/view/125006/Wieczor-z-Dolnego-Slaska-Sytuacja-na-Ukrainie-i-MS-w-Katarze) było udowodnienie, że Katar to miejsce, gdzie można się dogadać. Działania Izraelczyków stawiają pod znakiem zapytania podstawową kwestię, szalenie istotną przy wrażliwych negocjacjach: czy strony konfliktu mogą w ogóle czuć się bezpiecznie? 

Dom członków Hamasu zaatakowano gdy ci [omawiali](https://www.nytimes.com/2025/09/10/world/middleeast/israel-attack-qatar-hamas.html) propozycję Donalda Trumpa dot. zawieszenia broni w Gazie. Izrael sam na nią przystał. To podsuwa kolejne pytanie: co z pokojem w Gazie? Czy Palestyna wreszcie odetchnie? Były członek IDF Herzi Halevi [przyznaje](https://www.theguardian.com/world/2025/sep/12/israeli-ex-commander-confirms-palestinian-casualties-are-more-than-200000), że w Strefie Gazy zginęło ponad 200 tysięcy osób - 10% całej populacji. Dane wywiadowcze Izraela wskazują, że 80% to cywile. Władze Izraela wierzą, że 20 z 48 izraelskich zakładników wciąż żyje. Co z nimi? Jeśli negocjacje całkowicie nie upadną, to z pewnością upłynie sporo wody w Wiśle zanim Katar oraz Hamas będą gotowi kontynuować rozmowy. Bo czy Izraelowi można zaufać? Jest to coraz trudniejsze. Wśród analityków panuje opinia, że zachowanie państwa żydowskiego są wprost wycelowane w negocjacje: samemu premierowi Netanjahu zależy by przeciągać wojnę jak najdłużej, by utrzymać się przy władzy.  Premier Kataru Sheikh Mohammad zapewnia, że Katar zamierza kontynuować swoją rolę mediatora w konflikcje, ale pozostawia sobie prawo do odpowiedzi na atak. 

<iframe title="What does Israel’s strike on Doha mean for the Gulf?" allowtransparency="true" height="300" width="100%" style="border: none; min-width: min(100%, 430px);height:300px;" scrolling="no" data-name="pb-iframe-player" src="https://www.podbean.com/player-v2/?from=embed&pbad=0&i=xd9bw-1960c3a-pb&square=1&share=1&download=1&fonts=Arial&skin=666666&font-color=auto&rtl=0&logo_link=episode_page&btn-skin=3267a3&size=300" loading="lazy" allowfullscreen=""></iframe>

Następne kroki Kataru ani jego sąsiadów nie są jasne. Odwet wojskowy jest mało prawdopodobny. Królestwa Zatoki Perskiej/GCC zaopatrują się w duże ilości amerykańskiej broni, ale militarna przewaga Izraela pozostaje znacząca. Co więcej, takie działania zdestabilizowałyby region jeszcze bardziej, a to oznacza złe warunki do prowadzenia biznesu. 

Jedną z kart, jaką mają szejkowie są wpływy gospodarcze. Fundusze inwestycyjne wszystkich członków GCC są warte triliardy dolarów. Podczas majowej wizyty Donalda Trumpa władcy regionu obiecali inwestycje w USA na poziomie setek miliardów. Mimo dywersyfikacji gospodarczej członkowie GCC pozostają istotnymi graczami na rynku surowców energetycznych. Uwarunkowanie dostępu do pieniędzy i energii wpływem na Izrael lub jego bojkotem mogłoby być jednym z tricków.

Ale jest coś jeszcze. Dwa państwa podpisały Porozumienia Abrahamowe - w poniedziałek piąta rocznica. Tym sposobem Bahrajn i ZEA [znormalizowały](https://abumarkey.github.io/arabizmy/bahrajn-izrael-bennett/) stosunki z Izraelem. Wyniknęły z tego połączenia turystyczne i gospodarcze. Zbrodnie Izraela w Gazie [pogorszyły](https://abumarkey.github.io/arabizmy/palestyna/) relacje trójki, ale umów oficjalnie nie zerwano. Zarówno Bahrajn, jak i ZEA mogłyby wykorzystać Porozumienia Abrahamowe jako narzędzie nacisku na rząd Benjamina Netanjahu. Przed wybuchem wojny w Gazie, tajemnicą poliszynela było potencjalne dołączenie do Porozumień Arabii Saudyjskiej. Wybuch konfliktu zniweczył jednak nadzieję na normalizację stosunków _tych_ dwóch krajów. Arabia Saudyjska upiera się teraz, że nie dojdzie do niej bez powstania niezależnego państwa palestyńskiego. Izrael promował porozumienia z państwami Zatoki jako ogromny sukces dyplomatyczny i podobnie jak Donald Trump uważał Arabię Saudyjską za klejnot koronny całego procesu. 

<iframe width="560" height="315" src="https://www.youtube-nocookie.com/embed/DwtaTfpL_bQ?si=G1bFFK6HTtbVc8VQ" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" referrerpolicy="strict-origin-when-cross-origin" allowfullscreen></iframe>

Pozostaje też kwestia zaufania do USA jako sojusznika. USA zapewnia, że nie miało nic wspólnego z atakiem, ale w regionie panuje przekonanie, że Waszyngton musiał wiedzieć o działaniach Izraela lub (co gorsza) na nie zezwolić. W Katarze znajduje się największa w regionie amerykańska baza wojskowa, w której stacjonuje 11 tysięcy żołnierzy. USA jest też największym dostawcą broni do GCC, jak i Izraela; współpracują wywiady amerykańskie i izraelskie. Brak stanowczej reakcji Amerykanów stawia proste pytanie: czy Waszyngton w ogóle jest w stanie nas obronić? Profesor historii na Uniwersytecie w Kuwejcie Bader As-Seif [przyznaje](https://www.nytimes.com/2025/09/10/world/middleeast/israel-strike-qatar-us.html) wprost, że "na tym etapie Amerykanom bardzo trudno jest się wywiązać [ze swoich gwarancji bezpieczeństwa]". Stawia to relacje Amerykanów i szejków na głowie: z założenia podstawą amerykańskiej obecności w Zatoce Perskiej jest zachowanie bezpieczeństwa regionu. 

Szejkowie doskonale o tym wiedzą. Nie dokonają żadnych radykalnych kroków: zależy im na stabilności. Pasywność USA w stosunku do coraz bardziej bezczelnego i nieobliczalnego Izraela będzie jednak długo pamiętana.
