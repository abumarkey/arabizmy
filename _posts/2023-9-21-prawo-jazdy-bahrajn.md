---
layout: post
title: Najkrótszy egzamin w moim życiu - prawo jazdy w Bahrajnie
---

Cały kurs jest tu również o wiele krótszy i prostszy niż w Polsce, co wiele tłumaczy. Panuje w Bahrajnie bardzo niska kultura jazdy. Powszechne jest używanie telefonów w samochodzie, a także nagłe zmiany pasów oraz nieutrzymywanie dystansu do innych pojazdów. Pojęcie płynnej jazdy w ogóle tu nie funkcjonuje. 

Kurs obejmuje 22 godzin lekcji praktycznych, oraz jedną lekcję teoretyczną, w formie - uwaga! - 17-minutowego [filmu](https://iv.melmac.space/watch?v=WtvGScaL-xQ) na YouTube. Wymaga się obejrzenia go, ale nikt tego nie sprawdza, bo w zasadzie nie ma czego testować. Materiał jest jedynie _bardzo_ ogólnym omówieniem trzech typów znaków oraz wybranych wykroczeń, za które można otrzymać mandat. 

Uczą kobiety i mężczyźni, ale w trakcie egzaminu obowiązuje rozdział płci. Moim egzaminatorem był mężczyzna. W sytuacji gdy zabraknie odpowiedniego egzaminatora, może jednak testować ktoś innej płci. 

Test trwa ok. 20 minut. Wyjechałem ze szkoły jazdy - istnieje jedna, państwowa - w towarzystwie policjanta z drogówki. Skręciłem w lewo na autostradę, przejechałem ok. 700 metrów, zawróciłem i wróciłem do placówki. Na koniec egzaminu miałem zaparkować tyłem. Zdałem, siłą rzeczy, za pierwszym razem. Prawo jazdy odebrałem 15 minut później. 

I to tyle. Od tamtego dnia codziennie jeżdżę w Bahrajnie samochodem, bo nie mam wyjścia. Metro jest tu jak w Krakowie, czyli w planach od dwudziestu lat. Autobusy jeżdżą zaś, ale rzadko i długo. W efekcie, autobusem jadę do pracy godzinę, a samochodem połowę krócej (przy mniejszym ruchu). Dokładam się tym sumptem do kryzysu klimatycznego, ale sorry - taki mamy klimat. 

Zatoka Perska jest jednym z najbardziej zmotoryzowanych regionów świata, a sam Bahrajn znajduje się w arabskiej czołówce. W 2021 roku na tysiąc osób [przypadły](https://www.newsofbahrain.com/bahrain/74797.html) tu 342 samochody - miejsce numer 3 w świecie arabskim i 40. na świecie. Kulturową normą jest otrzymanie prawa jazdy tuż po osiągnięciu pełnoletności. Jedna rodzina posiada zaś często więcej niż jeden samochód. 

To, w połączeniu ze wspomnianą niską kulturą jazdy, doprowadza niestety do bardzo wielu wypadków i stłuczek na drogach. Co roku w ich wyniku ginie ok. 80 osób rocznie. Brzmi to niegroźnie, ale mówimy o kraju wielkości Warszawy, gdzie śmierć z powodu wypadków drogowych [stanowi](https://www.emro.who.int/emhj-vol-19-2013/10/fatalities-from-road-traffic-accidents-among-the-young-in-bahrain.html) 39% wszystkich zgonów. 

Bahrajńska ulica to szkoła życia. Jest jak Nowy Jork: jeśli poradzisz sobie tu, poradzisz sobie wszędzie. 

Na koniec pozwalam dodać sobie mały bonus -  nagrałem krótki przejazd ulicami Bahrajnu: 
<iframe width="560" height="315" src="https://www.youtube.com/embed/8JQoQcF-Xms?si=aRiZJdkqBOupeUHQ" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen></iframe>
