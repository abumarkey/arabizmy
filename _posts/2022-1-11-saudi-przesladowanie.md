---
layout: post
title: Saudyjczyk skazany za molestowanie - z nazwiskiem w gazecie 
---

Sąd w Medynie (Arabia Saudyjska) [skazał](https://www.thenationalnews.com/gulf-news/saudi-arabia/2022/01/10/saudi-arabia-court-names-and-shames-sexual-harasser-in-landmark-ruling/) na osiem miesięcy więzienia mężczyznę za molestowanie słowne kobiety. Zapłaci też 5000 rijali (5346 zł) grzywny. Co ciekawe, nowe prawo przewiduje, że jego nazwisko jest publiczne i wraz z wyrokiem pojawi się w lokalnych mediach - na jego koszt.

Wspomniana nowinka to paragraf 6 Ustawy o Molestowaniu, który wszedł w życie rok temu - sprawa Yassera Mussalama Al Arwego to pierwszy taki wyrok. Ustawa o Molestowaniu [funkcjonuje](https://www.thenationalnews.com/world/mena/saudi-arabia-approves-measure-criminalising-sexual-harassment-1.735229) od 2018 roku i przewiduje do pięciu lat więzienia za prześladowanie oraz maksymalnie 300 tysięcy rijali grzywny. 

Arabia Saudyjska ma długi problem ze zwalczaniem molestowania kobiet. Spośród 24 państw zbadanych przez [Reutersa](https://raseef22.net/article/1071116-saudi-arabia-plagued-sexual-harassment) w 2010, państwo to znalazło się na 3. miejscu jeśli chodzi o skalę molestowania kobiet w pracy; 16% pracujących kobiet doświadczyło go od swoich menedżerów. W samym 2016 r. rozpoczęto 4 tysiące spraw o molestowanie. Kary były różne - od kilku miesięcy do kilku lat. Problemem było też zróżnicowane podejście sędziów - niektórzy uznali takie krzywdzenie kobiet za faktyczne, ciężkie przestępstwo, ale częste było też oskarżanie ofiary o nieprzyzwoitość. 

Arabia Saudyjska w tajemniczy sposób walczy z dyskryminacją kobiet - problemem, który sama stworzyła. W czerwcu 2018 r. kobiety uzyskały prawo do prowadzenia samochodów (a kilka dni temu do bycia [taksówkarkami](https://www.arabnews.com/node/1999536/saudi-arabia)), ale miesiąc wcześniej do więzień trafił szereg aktywistek, które o to prawo walczyły. W więzieniach doświadczyły one tortur oraz częstych napaści seksualnych ze strony służb więziennych. 

Aresztowania dotarły do rodziny królewskiej - kilka dni temu więzienie [opuściła](https://www.theguardian.com/world/2022/jan/09/outspoken-saudi-princess-released-after-nearly-three-years-in-jail) księżniczka Basma, która zapadła się pod ziemię wraz ze swoją córką w 2019 r. Wieść o jej aresztowaniu [zaskoczyła](https://www.theguardian.com/world/2020/apr/17/outspoken-saudi-princess-reveals-that-she-is-in-prison) nawet rodzinę - niektórzy jej członkowie myśleli, że jest w trakcie leczenia, a miała faktycznie problemy zdrowotne. Księżniczka Basma została uwięziona bez oficjalnego wyroku, ale jest wieloletnią krytyczką bestialskiego sposobu w jaki traktowane są kobiety w Arabii Saudyjskiej. 

Zachodzą jednak prawdziwe zmiany. Począwszy od 2019 roku [zaczęto łagodzić](https://www.vox.com/world/2019/8/3/20752864/saudi-arabia-guardianship-laws-women-travel-employment-mbs) prawo dotyczące męskiej kurateli nad kobietami. Od tego czasu kobiety mogą np. podróżować bez zgody opiekuna (z reguły męskiego członka rodziny - męża, ojca, nawet syna). Stały się dla nich tak podstawowe rzeczy jak rejestracja własnego noworodka w urzędzie stanu cywilnego. Od czerwca zeszłego roku singielki (w tym wdowy i rozwódki) mogą też wreszcie mieszkać same - [usunięto](https://www.dawn.com/news/1628787) zapis w prawie mówiący, że będą przekazane opiekunowi. Zastąpiono to uściśleniem, że może on zgłosić taką kobietę tylko gdy złamała ona prawo.  
