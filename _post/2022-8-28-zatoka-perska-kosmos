---
layout: post
title: Zatoka Perska odkrywa kosmos 
---

Pierwsza całkiem bahrajńska satelita poleci w kosmos do końca przyszłego roku - [tako](https://www.zawya.com/en/world/middle-east/first-made-in-bahrain-satellite-to-be-launched-bxbbiuus) rzecze szejk Nasser bin Hamad al-Chalifa, doradca króla ds. bezpieczeństwa i szef Gwardii Królewskiej. Jest to część szerszej polityki kraju i regionu dotyczącej eksploracji kosmosu, która nabiera od kilku lat rozpędu. Bahrajn wypuścił już w kosmos satelitę, stworzoną przy współpracy Narodowej Agencji Badań Kosmicznych z Agencją Kosmiczną ZEA, Uniwersytetem Chalify oraz Uniwersytetem Nowojorskim w Abu Zabi. *Light-1*, nazwana na cześć książki króla Bahrajnu Hamada bin Isy "[First Light](https://www.newsofbahrain.com/bahrain/78461.html)", [wystartowała](https://www.bahrainthisweek.com/light-1-successfully-launched-into-orbit) w grudniu 2021. Jej zadaniem jest zbieranie danych dotyczących [ziemskich błysków gamma](https://pl.wikipedia.org/wiki/Ziemski_b%C5%82ysk_gamma) pojawiających się w trakcie burz. Komunikację utrzymuje z trzema nadajnikami naziemnymi - w Wilnie, Aalborgu (Dania) oraz na kampusie Uniwersytetu Chalify (Abu Zabi). 

Narodowa Agencja Badań Kosmicznych Bahrajnu (NSSA) powstała w 2014 r. Do jej [zadań](https://www.nssa.gov.bh/projects/) należy m. in. badanie kosmosu, szerzenie wiedzy na jego temat, a do tego praca nad pierwszą krajową misją kosmiczną. W 2018 NSSA i Agencja Kosmiczna ZEA [podpisały](https://www.timesaerospace.aero/news/space/uae-space-agency-and-bahrains-national-space-science-agency-sign-declaration-of) wspólną deklarację, w której obie organizacje zobowiązały się do współpracy na dwóch polach - wypuszczeniu wspólnej satelity (załatwione), a do tego edukacji bahrajńskiego zespołu kosmicznego w zakresie projektowania, konstrukcji, testowania oraz wykorzystania technologii związanych z satelitami.

<iframe width="640" height="495" src="https://www.youtube.com/embed/0mUEpOZNWwk" title="Emirates Mars Mission (Hope Probe)" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>

Program kosmiczny ZEA jest zdecydowanie bardziej rozwinięty od działań bahrajńskich. Pierwszy emiracki astronauta pojawił się na Międzynarodowej Stacji Kosmicznej (ISS) w 2019.  Hazza Ali AlMansoori, były pilot wojskowy, [poleciał](https://www.space.com/first-uae-astronaut-emirati-hazzaa-ali-almansoori--photos.html) w kosmos przy współpracy z Rosją. W międzyczasie kraj [wystrzelił](https://www.space.com/first-uae-astronaut-emirati-hazzaa-ali-almansoori--photos.html) już kilku innych astronautów, oraz [szkoli](https://www.thenationalnews.com/uae/2022/07/26/who-is-emirati-astronaut-sultan-al-neyadi-2/) kolejnych. AlMansoori spędził na stacji na stacji osiem dni jako pełnoprawny członek załogi - reszta astronautów, która ruszyła z nim w podróż, spędziła w kosmosie pół roku. W trakcie swojego pobytu przeprowadzał badania dla Agencji Kosmicznej ZEA, Roskosmosu oraz ESA (Europejskiej Agencji Kosmicznej). Wybrany spośród ok. 4 tysięcy kandydatów, AlMansoori jest pierwszym Arabem na ISS oraz trzecim w kosmosie. W tym ubiegli go książe Sultan bin Salman al-Saud (Arabia Saudyjska) oraz Muhammad Faris (Syria). Książe Sultan był członkiem załogi amerykańskiego  wachadłowca Discovery w trakcie lotu w 1985. Muhammad Faris brał udział w sowieckiej misji Sojuz TM-3 w 1987 r. 

W lutym 2021 r. pierwsza emiracka satelita [dotarła](https://www.bbc.com/news/science-environment-55998848) do orbity Marsa. Podróż trwała siedem miesięcy. Okrążając planetę wyżej niż pozostałe satelity, które zajmują się m. in. komunikacją z łazikami na powierzchni czerwonej planety, *Hope* zbiera dane dotyczące ruchów energii w atmosferze oraz wysyła wysokiej rozdzielczości zdjęcia powierzchni Marsa. Badania dotyczące m. in. ruchu tlenu i wodoru w atmosferze mają pomóc nam w zrozumieniu w jaki sposób zmieniał się klimat naszego kosmicznego sąsiada. 

<blockquote class="twitter-tweet"><p lang="und" dir="rtl">من ارتفاع ٢٥ ألف كم عن سطح الكوكب الأحمر .. أول صورة للمريخ بأول مسبار عربي في التاريخ <br><br>The first picture of Mars captured by the first-ever Arab probe in history, 25,000 km above the Red Planet's surface <a href="https://t.co/Qgh2Cn3JPF">pic.twitter.com/Qgh2Cn3JPF</a></p>&mdash; HH Sheikh Mohammed (@HHShkMohd) <a href="https://twitter.com/HHShkMohd/status/1360882054049771520?ref_src=twsrc%5Etfw">February 14, 2021</a></blockquote> <script async src="https://platform.twitter.com/widgets.js" charset="utf-8"></script> 

ZEA ma również w planach misję na Księżyc. Start bezzałogowego łazika [miał](https://www.latimes.com/science/story/2020-09-29/united-arab-emirates-launch-spacecraft-moon) początkowo odbyć się w 2024 roku, ale dzięki współpracy z japońską firmą iSpace, misję [udało](https://www.thenationalnews.com/uae/2022/01/25/uaes-moon-mission-on-track-for-october-launch/) przyspieszyć się o dwa lata - lot odbędzie się już w październiku 2022. Zadaniem misji jest zbadanie powierzchni ziemskiego satelity. Łazik "Rashid", nazwany ku pamięci jednego z założycieli ZEA Raszida bin Sajjeda al-Maktuma, zabierze na ziemskiego satelitę kamerę 360° oraz komputer AI - oba kanadyjskiej produkcji. Do tego zainstalowane są dwie dodatkowe aparaty do zdjęć oraz kamera termalna. Maszyna zajmie się częścią księżyca niezbadaną przez człowieka - [według lokalnych mediów](https://www.thenationalnews.com/uae/science/uae-shortlists-five-landing-sites-for-moon-mission-1.1090470) Agencja Kosmiczna ZEA bierze pod uwagę pięć regionów po widocznej stronie księżyca ze względu na łagodniejszą powierzchnię. 

Dużo skromniejsze są poczynania Arabii Saudyjskiej w eksploracji kosmosu, choć i tu zauważalne jest pewne ożywienie. W 2018 roku [powstała](https://english.alarabiya.net/News/gulf/2022/06/18/-Saudi-Arabia-is-going-back-to-space-says-prince-on-anniversary-of-historic-flight) Saudyjska Komisja Kosmiczna, której przewodził wspomniany już książe i syn króla, Sultan bin Salman al-Saud. Drugą podporą saudyjskiej polityki kosmicznej jest państwowe centrum naukowe Miasto Nauki i Technologii Króla Abdulaziza (KACST). Do tej pory działalność kosmiczna królestwa [ograniczała się](https://www.egic.info/beyond-borders-saudi-arabia-space) do satelit okołoziemskich, których jest w sumie 17. W 2019 w przestrzeni kosmicznej pojawiła się pierwsza całkiem saudyjska satelita - SGS-1. 

Arabia Saudyjska podpisała szereg umów międzynarodowych m. in. z UE; [jest też](https://spacenews.com/saudi-arabia-signs-artemis-accords/) sygnatariuszem Protokołów Artemis. Królestwo [planuje](https://www.arabnews.com/node/2009881/saudi-arabia) też zainwestować 2,1 miliarda dolarów w program kosmiczny w ramach Vision 2030, programu ambitnych reform księcia koronnego Mohammeda bin Salmana (o którym poświęcę osobny wpis). 

Większe zainteresowanie państw Zatoki Perskiej eksploracją kosmosu ma najpewniej związek z globalnym trendem wzmożonej aktywności w tej przestrzeni. Podobnie jak w przypadku zimnowojennej konkurencji kosmicznej ZSRR i USA, dziś zauważalne jest wejście w szranki między potęgami światowymi - głównie USA i Chinami, a w pewnym stopniu też EU. Arabskie monarchie Zatoki Perskiej pragną zatem części tortu dla siebie, a własne programy kosmiczne widzą jako wzmocnienie oraz rozwinięcie swojej suwerenności oraz bezpieczeństwa narodowego. 
